<html>
<head>
<meta http-equiv="Content-Type" content="text/html; charset=utf-8">
<title>„VietOCR.NET“ – .NET grafinė sąsaja „Tesseract OCR“ moduliui</title>
</head>
<body>
    <div>
        <h2 align="center">VietOCR.NET</h2>
        <h3>PROGRAMOS APRAŠAS</h3>
        <p>„<a href="http://sourceforge.net/project/showfiles.php?group_id=153105">VietOCR.NET</a>“
            yra .NET technologija pagrįsta grafinė aplinka leidžianti naudotis „<a href="http://code.google.com/p/tesseract-ocr/">Tesseract
                OCR</a>“ optinio ženklų atpažinimo moduliu ir yra skirta automatiškai atpažinti
            nuskenuoto rašto ženklus. Programa numato populiariausius vaizdų formatus, leidžia
            naudoti kelis ar daugiau puslapių viename vaizdo faile. Be to, programa gali papildomai
            aptvarkyti atpažintą tekstą, ištaisydama būdingiausias teksto atpažinimo metu pasitaikančias
            klaidas. Tai padeda pasiekti daug geresnės rezultato kokybės. Programa gali veikti
            ir terminalo ekrane, ją startuojant komandinėje eilutėje.</p>
        <p>Programoje numatytas ir urminis vaizdų apdorojimas. Programa gali stebėti nurodytą
aplanką ir, jame atsiradus naujų failų, automatiškai juos apdoroti, o atpažintus
tekstus įrašyti į rezultatams talpinti nurodytą aplanką.</p>
        <h3>REIKALAVIMAI SISTEMAI</h3>
        <p><a href="http://www.microsoft.com/downloads/details.aspx?familyid=5B2C0358-915B-4EB5-9B1D-10E506DA9D0F&amp;displaylang=en">
„Microsoft .NET Framework 2.0“ platforma</a>.</p>
        <p>Jeigu, bandydami paleisti „VietOCR.NET“, susiduriate su „FileLoadException“ tipo klaidos pranešimu „<i>Could not load file or assembly &#39;tesseract, Version=1.0.0.0, Culture=neutral, PublicKeyToken=null&#39; or one of its dependencies. This application has failed to start because the application configuration is incorrect. Reinstalling the application may fix this problem. (Exception from HRESULT: 0x800736B1)</i>“, kompiuteryje turėtumėte įdiegti <a href="http://www.microsoft.com/en-us/download/details.aspx?id=26999">„Microsoft Visual C++ 2010 SP1 Redistributable Package“ platinamąjį paketą</a>.</p>
        <h3>PROGRAMOS ĮDIEGIMAS</h3>
        <p>Jeigu neturite teisių programos įdiegti kaip įprasta į <code>C:\Program Files</code> aplanką, diegimo metu galėsite nurodyti kitą paskirties aplanką.</p>
        <p>Skenerio programiniam palaikymui yra naudojama „Windows Image Acquisition Library (WIA) v2.0“ biblioteka, kuriai būtina „Windows XP SP1“ ar naujesnė „Windows“ laida (ši biblioteka yra gamykliškai įtraukta į „Windows Vista“ ir „Windows 7“). WIA biblioteka įdiegiama, nukopijuojant failą <code>wiaaut.dll</code> į sistemos <code>System32</code> aplanką (dažniausiai jo kelias – <code>C:\Windows\System32</code>) ir jį užregistruojant tokia komanda:</p>
        <blockquote>
            <p><code>regsvr32 C:\Windows\System32\wiaaut.dll</code></p>
        </blockquote>
        <p>PDF failų palaikymas galimas naudojant „<a href="http://www.ghostscript.com/">GPL Ghostscript</a>“ priemonę. Ją įdiegus, reikia užtikrinti, kad dinaminė biblioteka <code>gsdll32.dll</code> patektų į sisteminės failų paieškos kelią, papildant aplinkos kintamąjį <code>Path</code>, kurį galite redaguoti, atvėrę Valdymo skydą, jame spustelėję piktogramą „Sistema“, tada atverę kortelę „Išsamiau“ ir spustelėję mygtuką „Aplinkos kintamieji“. Pavyzdžiui, „GhostScript 9.15“ atveju, kintamąjį <code>Path</code> reikėtų papildyti tokia eilute:</p>
        <blockquote>
            <p><code>;C:\Program Files\gs\gs9.15\bin</code></p>
        </blockquote>
        <p>Rašybos tikrinimo funkcija galima panaudojant „Hunspell“ tikrintuvę, kurios <a href="http://wiki.services.openoffice.org/wiki/Dictionaries">žodynų</a> failai (<code>.aff</code>, <code>.dic</code>) turėtų būti patalpinti į aplanką <code>dict</code>, esantį „VietOCR“ programos aplanke.</p>
        <h3>INSTRUKCIJOS</h3>
        <p>„Tesseract“ programos <a href="http://code.google.com/p/tesseract-ocr/downloads/list">kalbinių duomenų paketai</a> turėtų būti išskleisti į <code>tesseract</code> diegimo aplanke. Duomenų failai, kurių vardai prasideda ISO639-3 kodais, bus patalpinti į poaplankį <code>tessdata</code>. „VietOCR“ geba parsiųsti ir įdiegti kalbinių duomenų paketus kai kurioms kalboms; šia funkcija galite pasinaudoti, iškviesdami meniu <em>„Nuostatos“</em> punktą <em>„Parsiųsti kalbinius duomenis“</em>. Jeigu <code>tessdata</code> aplankas yra sisteminio aplanko (pvz., <code>C:\Program Files</code>) viduje, kalbiniams duomenims įdiegti programą gali reikėti vykdyti administratoriaus teisėmis.</p>
        <p>Kalbinių duomenų failai yra generuojami konkretiems šriftams, todėl programai geriausiai
sekasi atpažinti jai žinomais ar panašių glifų šriftais rašytus tekstus. Prireikus vaizduose
atpažinti kitais šriftais rašytą tekstą, reikės „Tesseract“ programą papildomai
<a href="http://code.google.com/p/tesseract-ocr/wiki/TrainingTesseract">apmokyti</a>,
sukuriant naujus kalbos duomenų failus. Kiek išsamiau lietuviškai apie „Tesseract“ galite
paskaityti <a href="http://dg.lapas.info/?page_id=239">Donato Glodenio tinklaraštyje</a>.</p>
        <p>Ženklų atpažinimui teksto failo vaizdai turi būti nuskaitomi nuo 200 iki 400 taškų
            colyje raiška, naudojant juodai baltą arba pilkumo tonų veikseną. Aukštesnės raiškos
            vaizdai nebūtinai pagerins ženklų atpažinimo kokybę, kuri ir taip yra pakankamai
            aukšta, ir kitose „Tesseract“ laidose gali dar pagerėti. Reali ženklų atpažinimo
            kokybė priklauso nuo nuskenuoto vaizdo kokybės. Rekomenduojamos nuostatos skenuojamam
            vaizdui yra tokios: 300 taškų colyje, 1 bitas taškui (1bpp; juodai balta veiksena)
            arba 8 bitai taškui (8bpp; pilkumo tonai), vaizdą įrašant į neglaudintą TIFF arba
            PNG formato failą.</p>
        <p><em>Žemos raiškos (ekranvaizdžio) veiksena</em> įgalina pagerinti žemos raiškos vaizdų 
atpažinimo kokybę. Šioje veiksenoje, prieš atpažįstant tekstą, žemos raiškos (pvz. ekrano)
vaizdų raiška padidinama iki 300 taškų colyje.</p>
        <p>Programa numato galimybę jau esamą teksto apdorojimo algoritmą papildyti savuoju. Pridėkite savo pritaikytą teksto ženklų pakeitimo schemą įrašytą faile <code>x.DangAmbigs.txt</code>, simbolį „x“ pakeisdami ISO639-3 standarto kalbos kodu (pvz., lietuvių kalbos kodas – „lit“). UTF-8 koduotės teksto faile lygybės ženklu „=“ atskirkite keistinų teksto fragmentų poras taip: <code>senaReikšmė=naujaReikšmė</code>.</p>
        <p>Papildomai įtakoti „Tesseract“ veikimą galite, įrašydami papildomus valdymo parametrus Į failus <code>tessdata/configs/tess_configs</code> (tik inicijavimo parametrus) ir <code>tess_configvars</code> (ne inicijavimo parametrus).</p>
        <p>Programoje įtaisyti įrankiai, skirti sujungti vaizdams ar PDF formato failams bei
skaidyti PDF failams. Kartais patogiau apdoroti vieną failą, bet ne daug smulkių,
o kartais, siekiant išvengti atminties stygiaus problemų, tenka padalinti vieną
didelį failą į mažesnes dalis.</p>
        <h3>NUSKAITYTO TEKSTO APDOROJIMAS</h3>
        <p>Teksto atpažinimo klaidos paprastai gali būti skirstomos į tris kategorijas. Dauguma
klaidų susiję su raidžių registru (pavyzdžiui, „šūVis“) – jos lengvai pataisomos
bet kuria su unikodu koduotais tekstais gebančia dirbti tekstų rengykle. Kita klaidų
rūšis susijusi su ženklų atpažinimo proceso problemomis, kai raidės supainiojamos
dėl diakritinių ženklų arba formos panašumų. Tai nesunkiai pataisoma teksto rašybos
taisymo programomis. Programoje įtaisyta nuskaityto teksto papildomo aptvarkymo
funkcija leidžia pašalinti daugumą šių tipų klaidų.</p>
        <p>Trečiosios kategorijos klaidas aptikti sunkiausia, nes jos yra semantinės. Šių klaidų atveju
atpažinti žodžiai yra gramatiškai teisingi, tačiau prie konteksto jie nedera (pavyzdžiui,
„sala“ ir „sąla“). Tokias atvejais tik žmogus, perskaitęs sakinį ir supratęs jo kontekstą,
gali sugrąžinti žodį, buvusį originaliame dokumente.</p>
        <p>Pateikiame instrukciją, kaip taisyti pirmos ir antros kategorijos teksto ženklų
atpažinimo klaidas tiesiogiai programos lange:</p>
        <ol style="margin-top: 0in" start="1" type="1">
<li>sujunkite teksto eilutes. Po teksto atpažinimo kiekvienos eilutės gale atsiranda
po eilutės skirtuką, nurodantį pastraipos pabaigą. Eilutėms sujungti pasinaudokite
meniu „<i>Formatas</i>“ punktu „<i>Pašalinti eilučių skirtukus</i>“. Atkreipkite
dėmesį, kad, kai tekstas yra eiliuotas (poezija ar pan.) to gali ir nereikėti;</li>
            <li>daugumą raidžių registro klaidų pašalinsite, pasirinkę meniu „<i>Formatas</i>“ punktą
„<i>Keisti raidžių registrą</i>“ ir nurodę punktą „<i>Sakinio stilius</i>“. Tai atlikę, suraskite
ir pašalinkite likusias raidžių registro klaidas;</li>
            <li>ištaisykite rašybos klaidas, pasinaudodami mygtuku „<i>Tikrinti rašybą</i>“.</li>
        </ol>
<p>Atlikus šiuos žingsnius, dauguma klaidų bus pašalintos. Likusios klaidos susiję
su teksto semantika. Jos reikalauja žmogaus – tekstų redaktoriaus – pastangų. Redaktorius
skaitys originalo tekstą ir ištaisys tas vietas, kuriose automatinis klaidų šalinimas
negalėjo padėti.</p>
        <p>Jeigu turite kokių nors klausimų, kviečiame kreiptis į <a href="http://forumai.akl.lt/">AKL biuro programų forumą</a>
arba angliškai į <a href="http://sourceforge.net/projects/vietocr/forums">šios programos naudotojų forumą</a>.</p>
        <hr>
</div>
</body>
</html>
